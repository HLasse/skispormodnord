---
layout: page
title: Udstyr
toc: true
---

Der er mange holdninger til udstyr og beklædning. Dette er vores personlige pakkeliste og erfaringer, men der findes mange andre gode og mere udførlige beskrivelser af grej til vintertur. Vores basisvægt per person (inkl. pulk, ekls. mad) lå på omkring 40-45kg. Læg 20-25 kg på i mad efter depot. 

## Lejrudstyr 

- **Telt:** Vi brugte Hilleberg Kaitum 2 GT fordi det er det vi har. Det gik fint, men vi anbefaler at vælge et større telt til 3 eller 4 personer, hvis du skal ud og investere i et. Det giver meget mere plads til grej og kose-fyring mm. Skal vi have nyt, vil vi også vælge deres black-label (fx Keron GT) for endnu større sikkerhed i vinterstorm. Alternativt kan man nøjes med at opgradere til et tykkere sæt teltstænger, eller tage et ekstra sæt teltstænger med til Kaitum (kanalen til teltstænger er bred nok til at sætte to sæt i). Men overordnet var vi utroligt glade for vores telt og hvor godt det holdt!  Vi var meget glade for at have to indgange, så vi kunne have køkkenet i den ene ende, og pakke grej ind og ud fra den anden. 
- **Sneplugger:** Vi brugte lange malerpinde, fordi de er gratis - det fungerede helt fint, men du må regne med at nogen knækker undervejs. Så brugte vi ski og stave i stedet. Endnu bedre er det dog hvis du køber rigtige sneplugger eller snitter dine egne. Undervejs på turen fik vi tilsendt almindelige plugger også, fordi det ikke var alle steder der var sne nok til vores sneplugger. 
- **Brænder:** Vi brugte Primus Multifuel, som vi var mellem fornøjede med. Den virker, men soder hurtigt til, og skal renses ofte. Derudover larmer den! Vi havde to brændere med for sikkerhed, og var rigtig glade for det. Det endte med at vi brugte begge hver aften, for at speede sne-smeltningsprocessen op. Husk at medbring rep grej til brænderne! 
- **Andet køkkenudstyr:** Vi brugte brænderplader (en tynd finerplade med skum under, som brænderen kan stå på), der findes mange varianter, vores var ganske simpel. Derudover havde vi en kasse med som vi let kunne pakke køkkenudstyret i - der var plads nok i pulken til at det ikke behøvede være pakket helt sammen. Ud over brænderplade lavede vi en cosy af skum, som gryderne kunne stå i og holde sig lune. MEGA fedt når man laver aftensmad, at det bare skal have et opkog og så kan stå og simre imens man laver drikkevand. Derudover medbragte vi to store gryder, en kedel, tang, grydeske og vindskærm. 
- **Spisegrej:** Vi brugte begge madtermos og var glade ved det. Fungerer både til morgenmad, lunsj og aftensmad - og det er så dejligt at få en varm lunsj midt på dagen! Derudover havde vi ske, drikkedunk (1L) og 2 termoflasker med hver. 

![](/assets/img/udstyr/pulke.jpeg){: .mx-auto.d-block :}
*Pulke pakket vandtæt.*

## Sovegrej

- **Sovepose:** Vi havde begge to soveposer med som kunne gå ned til -25 grader i komfort. Noget vi satte kæmpe stor pris på at vi havde valgt at investere i. At have det varmt og godt om natten er så vigtigt for at få en god oplevelse på vintertur. Solvej brugte en Western Mountaineering Puma sovepose og var ekstremt glad for den. Lasse brugte en Helsport Spitsbergen X-trem sovepose som også fungerede glimrende. Ingen af os frøs på noget tidspunkt.
- **Liggeunderlag:** Vi havde hver et Exped Dura 8R (LW) underlag med - tunge men komfortable og varme! Man kunne let have sparet lidt på vægten her (særligt taget i betragtning af at vinteren ikke blev så kold), men omvendt sov vi godt nok godt på dem:)
- **Skumunderlag:** Giver ekstra isolation, beskytter det oppustlige liggeunderlag, er reserve hvis det oppustelige går i stykker, kan bruges til at sidde på udendørs om aften, og meget mere. Absolut uundværligt! 
- **Andet:** lagenpose (det virkelig fedt at kunne vaske den undervejs, det kommer til at lugte det hele efter lang tid på tur); hovedpude (alternativ betræk til at lægge dunjakken ind i). 
- **Bedding:** Praktisk og tidsbesparende at pakke sove grejet i. Nemt at komme til sit udstyr i løbet af dagen. Kæmpe anbefaling! Vi brugte Fjellpulken’s Sleeper 200. Den er noget tungere end fx Piteraq’s Arctic bedding (1.5kg mod 750g), så der er noget vægt at spare, sandsynligvis til gengæld for noget slidstyrke. 


## Hygiejne

- **Do-pose:** En pose med toiletpapir, tændstikker og håndsprit er praktisk
- **Toilettaske:** En pose med tandbørste, tandpasta, neglefil, saks og hårelastikker mm (evt. deo og hårbørste hvis du er til det), solcreme, fed kuldecreme (uden vand), intim renseservietter i enkeltpakker (til den daglige hygiejne, ikke at undervurdere!). Kontaktlinser, medicin, og lign. efter behov.

![](/assets/img/udstyr/lasse_udstyr.jpeg){: .mx-auto.d-block :}
*Lasses udstyr minus tøj og mad.*

![](/assets/img/udstyr/solvej_udstyr.jpeg){: .mx-auto.d-block :}
*Solvejs udstyr minus tøj og mad.*

## Beklædning 

Overordnet havde vi valgt at tage et sæt tøj med til at gå i: inder-, mellem- og yderlag. Et ekstra lag til lejr, og et skift til inderste lag. 

### Gå-tøj
- **Undertøj:** Uld boxer (og sports bh) *vi havde 2-3 par med pr. uge, og satsede på at kunne vaske med to ugers mellemrum. 
- **Sokker:** Vi gik med liner sok og en lidt tykkere sok. *medbragte 2 sæt i varierende tykkelse 
- **Første lag:** 1 sæt netting 
- **Andet lag:** 1 sæt almindeligt uldundertøj (lidt løstsiddende)
- **Tredje lag:** 1 fiberjakke (vi brugte den kun kolde dage) alternativt kan en striktrøje bruges
- **Yderlag:** Skalbukser og skaljakke / anorak. *der er mange måde at gøre det, Solvej foretrak sine skalbukser med bib (Norrøna Lyngen) og sin mors hjemmesyede anorak; Lasse gik i lette skalbukser (Klättermusen Skade 2.0) og en gammel skaljakke.   

### Lejr-tøj 

- **Dunjakke:** Uundværlig til både pauser og lejr. Skaf dig en god en, du kommer til at fortryde det.
- **Dun shorts:** Ny investering for os, men wow, det er lækkert!
- **Sokker:** tykke og tørre!
*Som regel havde jeg ikke brugt alt mit gåtøj, og kunne derfor tage et ekstra lag på i lejr. 

### Ekstra tøj
- 1 ekstra sæt netting 
- Ekstra sokker og undertøj (se ovenfor)
- 1 ekstra mellemtyk uldtrøje (ikke nødvendigt, men jeg foretrækker ekstra sikkerhed;) 

Man kan pakke rent tøj i depotkasserne, men det bliver et hejs at sende frem og tilbage. Vi satsede i stedet på at vaske undervejs. Det var muligt på nogen af depotstederne, andre steder håndvaskede vi. Vaskemiddel og shampoo fik vi tilsendt med depoterne. 


### Huer, handsker, mm.
- Tynd hue til at gå med 
- Tyk hue gerne med vindtæt stof til kolde dage 
- Buff (evt. to i forskellig tykkelse)
- Balaclava 
- Vanter: inderhandske i uld og vind/skalhandske udenpå (ekstra uldvante til skift)
- Handsker du kan arbejde med 
- Håndledsvarmere 

### Fodtøj
- **Skistøvler og bindinger:** Vi brugte begge Lundhags expedition støvler. Lasse brugte xplore binding (den skulle have silicone undervejs, men holdt så super godt). Solvej brugte 75mm binding (spidsen på støvlen knækkede undervejs x2). Den perfekte støvle har vi endnu ikke fundet, men konceptet med inderstøvler er virkelig dejligt. Støvlerne fra Lundhags er dog stive, og fryser let til, hvis du ikke holder fugt ude. 
- **Dampspærre:** kan anvendes for at undgå fugtproblemer i støvlerne (vi brugte det ikke af hensyn til at undgå svamp)
- **Fodposer eller lejrsko:** Lasse brugte fodposer og dunsokker i lejr, Solvej brugte lejrstøvler / katankaer. Man kan efterhånden få nogle meget lette støvler, og det er super fedt at få en pause fra skistøvlerne om aften! 
- **Dunsokker:** kan evt. medbringes til at bruge inde i teltet. 

### Skibriller
- **Solbriller:** En god og tæt solbrille er et must! 
- **Skibriller:** Det kan være en fordel med et par store skibriller på dage hvor sne og vind pisker en i ansigtet. 

![](/assets/img/udstyr/solvej_toej.jpeg){: .mx-auto.d-block :}
*Solvejs tøj.*

![](/assets/img/udstyr/lasse_toej.jpeg){: .mx-auto.d-block :}
*Lasses tøj.*

### Pausedag
Solvej havde et let (og rent!) sæt tøj med til pause dage. Men det er nok værd at spare denne vægt og leve med lugten. 

## Reparationssæt 

Her er et bud på et reparationssæt, men se på dit udstyr, og overvej hvad du har brug for hvis det går i stykker. 

- Strips
- Paracord 
- Tyk ståltråd
- Gorilla tape 
- Spilertape (til lapper) 
- Epoxy 
- Lim
- Spændebånd forskellige størrelser
- Ekstra teltstang / rep kit (/øldåser til rep) 
- Leatherman med tang 
- Skruetrækker
- Spænder til pulk-sele 
- Trinser 
- Seam grip
- Elastiksnor 
- Voile stropper x4 
- Ekstra skruer og bits (tjek hvilke du skal bruge til pulk og skibindinger) 
- Assorterede bolte og spændeskiver
- Bolte (som passer til skistav og pulkdrag)
- Sysager
- Sikkerhedsnåle
- Reb
- Evt. remme / dragfeste til pulk 
- Karabiner
- Ekstra batterier
- Primus reservedele
- Liggeunderlag lappegrej

![](/assets/img/udstyr/rep.jpeg){: .mx-auto.d-block :}
*Vores rep-kit*

## Førstehjælp
Her er vores pakkeliste på et førstehjælpssæt, men overvej hvad du har brug for hvis noget sker. Ud over udstyret på listen her, er der mange ting fra pulken som kan bruges i forskellige situationer. Alt fra spade til stave, sovepose, brænder osv. Læs en bog om førstehjælp på tur før du tager afsted. Husk desuden at have styr på dine vacciner inden tur (Solvej havde glemt at få sin stivkrampe, hvilket kostede en tur til lægevagten). 

- CO+ forbinding
- Renseservietter, rensevæske
- Alutæppe
- Sårstrips (evt. sysager hvis du kan sy)
- Tensoplast (masser!)
- Vabelplaster (masser!)
- Assorterede plastre i forskellige størrelser (sterile)
- Smertestillende: paracetamol, ibuprofen, treo
- Medicin: antihistamin, antibiotika, imodium, magnesia
- Elektrolytter (salte) og druesukker
- Head-pads
- Tov (--> i reperationssæt)
- Pincet 
- Saks 
- Sikkerhedsnåle
- Kasse og små zip-lock poser til at pakke i 

## Pulk og skiudstyr

- **Ski:** Vi brugte hhv. Åsnes Ingstad og Fischer E109. Gode alsidige fjeldski. Desværre knækkede stål kanterne på skiene hen mod slutningen af turen (Åsnes var værst). Vi ved ikke hvorfor de knækkede. Ellers har vi ikke en finger at sætte på skiene, de fungerede godt til vores behov. Man kan overveje en smallere model som også kan gå i løjpesporene, men så mister man noget opdrift. 
Tip: man kan overveje at have en ekstra ski med, hvis man bruger samme type bindinger.
- **Stave:** Vi brugte begge teleskopstave. De fungerer godt, men en knækkede desværre undervejs. Man kan overveje at have en ekstra stav med, men ellers kan et velassorteret reperationssæt godt klare et midlertidigt fiks, indtil du kan få tilsendt/købe en ny stav. Husk dog ekstra trinser, gerne med god størrelse - de har det med at gå i stykker. 
- **Pulk:** Vi brugte Fjellpulkens nye traverse pulk i størrelsen 165. Vi var fint tilfredse med den, men alle pulke har selvfølgelig deres fordele og ulemper. Denne var passende størrelse til 3 ugers oppakning. Den væltede nærmest aldrig pga. dens bredde, men trak til gengæld brede spor når sneen havde dårlig bæreevne. Pulken var i sig selv tung ift. en pariser pulk, men til gengæld holdt den hele vejen og vi slap for at skulle reparere pulk (man går ofte mærkelige steder hvor pulkene får lidt tæsk, selvom vi virkelig forsøgte at passe på dem). 
- **Drag:** Vi brugte primært fast drag pga følgende fordel: er stabilt og vælter sjældent; er trygt og let at anvende ved nedkørsler; er let at traversere og baute med op ad bakke; og man risikerer ikke at få pulken i hovedet hvis man styrter. Ulemperne er at: det koster mere; vejer mere; er bøvlet i tæt skov (men det er det meste); giver lidt ryk i kroppen ift. løst drag (på trods af affjedringen); man kan ikke forlænge det og skal derfor ofte både få sig selv og pulk op ad mindre hump samtidig. Vi medbragte løst drag som supplement og reserve (og anvendte det når der var meget fladt). 
- **Sele:** Vi brugte fjellpulkens ekspeditionsseler. De gik desværre i stykker flere gange i ringene hvor draget er monteret på selen. Til sidst fik vi en army sele fra fjellpulken som holdt bedre. 
- **Kort- og langfeller:** Vi medbragte to sæt kortfeller. Det var dejligt at kunne skifte hvis det ene par var blevet vådt, og uanset godt at have et reservepar. Vi endte med at bruge dem meget pga sneforholdene og pulkenes vægt. Overvej at medbringe to varianter, en lidt smallere i mohair, og en syntetisk (eller mix) som er bredere. Derudover havde vi et par langfeller med som vi satte stor pris på når vi skulle op af brat terræn eller gik på ren is. Vi havde desuden lim og imprægnering med til fellerne.
- **Skismøring, skraber og kork:** Når der er gode forhold er der intet bedre end voks! Det er bestemt det mest effektive at komme frem på. Derfor havde vi en rød, lilla og blå voks med, samt kork og skraber. 

## Sikkerhed og navigation

Selvom vi forsøgte at undgå skredterræn, må man være forberedt. Sikkerhed og navigation er vigtigt, så spar ikke på vægten her. 

- **Snespade:** Vi havde en med hver, det gør både lejrrutinerne mere effektive, og er nødvendigt hvis uheldet er ude og der går et skred. 
- **Søgestang:** Ja, det skal med. 
- **Sender-modtager:** Skredsøger (Sender/Modtager) kan medbringes, men er en personlig præference. Vi brugte ikke vores, selvom vi bar dem med hele vejen.
- **Fløjte:** Hav altid en fløjte tæt på kroppen så du kan få fat på din makker uanset vejrforhold. 
- **DNT-nøgle:** Selv hvis du ikke har tænkt dig at bruge hytter er det vigtig at medbringe denne. Det er en sikkerhedsline til at finde nødly i mange fjeldområder. 
- **Refleksveste:** Praktisk både når du er i by-områder eller hvis du går på scooterspor efter det er blevet mørkt. 
- **Nødsender og GPS:** Vi brugte Garmin Inreach GPSmap 67i. Der findes mange alternativer, det vigtigste er at du har en nødsender funktion og at du kan få din lokation. Det er også ret lækkert at kunne få en vejrudsigt uanset om der er internet eller ej.
- **Kort:** Ud over telefon og GPS (som kan løbe tør for strøm) må du have kort med. Vi havde forberedt og printet kort fra kartmannen og Norgeskart på forhånd og pakket dem i depotkasserne. Fordelen ved hjemmeprintede kort er at man sparer en del penge, ulempen er at det er ufleksibelt når man ændrer rute. Nogen steder valgte vi at købe kort, men ellers var vi begrænsede til telefon og GPS når vi valgte at ændre rute undervejs. Medbring derudover en kortmappe til kortet. 
- **Kompas:** Vælg et som har spej og klinometer.

## Andet

- **Kniv:** En god og alsidig turkniv er praktisk. Jeg foretrak samer kniv da jeg så kunne spare øksen til bål, men ellers kan multitool knive eller almindelige knive også være fine alternativer. En er i princippet nok. 
- **Tændstikker:** (evt. storm-lighter) (evt. tændstål i reserve)
- **Hovedlygte:** vi havde en lille med hver (til lejr), og en stor hvis vi skulle gå i mørke, eller til andet som krævede meget lys. De store bruger meget strøm, så som udgangpunkt brugte vi de små. Vores store var genopladelige, de små kunne både bruge batterier og lades op.
- **Powerbanks og batterier:** Alt efter behov. Vi havde ca 20.000 mAh med - det var rigeligt, så mindre kan nok også gøre det. Der er mulighed for at lade op på mange af hytterne undervejs. Batterier brugte vi ikke.
- **Lejrlygte:** Vi havde en med i begyndelse da det var meget mørk, men sendte den hjem undervejs da det blev lysere og nøjedes med vores pandelamper. En lyskæde er lettere og hyggelig, men går også lettere i stykker og kræver som regel batterier.
- **Ledninger:** til diverse GPS, telefoner, kamera, lygter mm.
- **Børste**: til at børste rim af telt med.
- **Notesblok og pen:** vi hyggede os med at skrive dagbog undervejs, men brugte det ellers også til spil, noter mm.
- **Tisseflaske**: livsændrende for den nattisende mand! En drikkedunk du stoler på med en tilpas stor åbning. Minimum 750ml, gerne en 1l. 
- **Underholdning:** Vi havde kort og terninger med, samt en e-bog hver. Solvej fik også tilsendt små strikkeprojekter undervejs, men det var begrænset hvor meget tid og overskud der var til det. I begyndelsen havde vi fysiske bøger med, men vi fandt hurtigt ud af at vi hellere ville spare den vægt. 
- **Ur:** Hvis du går rul efter tid er det en god ting at have med. Vi brugte begge simple, billige, lette og vandtætte casio ure.
- **Kamera:** Vi sparede pengene her og brugte vores almindelige telefoner. Men var der noget jeg ville have gjort om var det at investere i et fedt lille digital kamera til at tage ordentlige billeder af de mange smukke omgivelser man går i!
- **Håndklæder:** små letvægtshåndklæder (sæbe kan man få tilsendt i depot)
- **Pakposer:** Pak så meget som overhovedet muligt vandtæt - det er så træls af få jordslået mad, eller gå i fugtigt og lugtende tøj…
- **Små bøtter:** til at genopfylde kaffe, salt osv.


## Depotkasser
- Mad
- Affaldsposer
- Diverse små madsager: Bøtte med kaffe, bøtte med salt, gastromat, vitaminpiller
